Największy obiekt w Warszawie

---

Czy miejsca, które odwiedzamy często oceniamy lepiej czy gorzej? Z jednej strony zauważamy więcej minusów, których przy jednej czy dwóch wizytach możemy nie dostrzegać. Pewne rzeczy mogą też nam się po prostu znudzić. Z drugiej strony - szczególnie jeśli jesteśmy zadowoleni z całokształtu, możemy mieć coś w rodzaju "home bias", czyli podnosimy naszą ocenę, bo identyfikujemy się z tym miejscem, znamy obsługę itp. **Ten dylemat dotyczy mojej oceny toru A1Karting**, na którym zjeździłem już wiele kółek, postaram się jednak na tak obiektywną ocenę, jak to jest możliwe.

---

A1Karting ma długą historię na warszawskiej scenenie kartingu, lecz od kilku lat jest w nowej lokalizacji - nieco dalej od centrum, ale z bardzo dobrym dojazdem obwodnicą. Ta przeprowadzka dobrze zrobiła obiektowi - miejsca jest zdecydowanie więcej, co pozwoliło na dość nietypowe rozwiązanie: dwa niezależne tory z różnymi wózkami. Na dużym torze (onboard na dole) mamy gokarty 13 konne (przynajmniej oficjalnie, bo większość wózków raczej takiej mocy nie ma), na mniejszym torze gokarty 10-konne, 4 konne juniory oraz taxi. Taxi ma niby 10 koni ale jest beznadziejnie wolne, a byłem już na torach, gdzie taxi to najszybsze wózki i przejażdżka z dzieckiem to faktycznie fajne wrażenia. Benefitem tego rozwiązania jest możliwość przyjechania z dzieckiem. Dorosły jeździ na dużym torze, a dziecko w tym samym czasie bezpiecznie (bez innych dorosłych) na mniejszym torze. Fajne, unikatowe rozwiązanie.

---

Kolejnym nietypowym rozwiązaniem na obydwu torach jest zmienna nawierchnia i... temperatura ;) Choć jest to zadaszony tor, na obydwu nitkach wyjeżdżamy poza budynek, na część _namiotową_. Jest tam inna nawierzchnia oraz - szczególnie zimą, temperatura. Takie zmienne warunki uatrakcyjniają przejazd, szczególnie treningowo. Krótka nitka nie jest specjalnie porywająca, ale dla dziecka jest dobra do treningu i jest tam względnie łatwo wyprzedzać. Długa nitka - jak na nitkę płaską (jak być może zauważyliście choćby po recenzji **_[toru w Poznaniu](/posts/tracks/E1_Poznań)_** przyznaję dodatkowe punkty za bajery typu piętrowy tor lub nachylone zakręty) uzyskano naprawdę dużo. Mamy ogólnie szybką jazdę, kilka różnych nawrotów (zarówno na hamowanie jak i odpuszczenie), szybkie zakręty i super dużą szykanę, gdzie fantastycznie widać, czy ktoś umie operować gazem ;) Treningowo jest to jeden z lepszych torów, szczególnie przy dość szybkich wózkach.

---

> _Minusem jest jakość wózków, szczególnie tych 13-konnych_

---

Jakość i mankamenty wózków to zmora torów halowych. Ja to ogólnie rozumiem. Gokarty to ostatecznie biznes a części i serwis są drogie. Spora część klientów w ogóle nie odnotuje, że wózek jest wolniejszy, albo źle się prowadzi. Są też niestety tacy, którzy przenoszą na żywo doświadczenia z bumper cars na wesołym miasteczku, a to ma swoje konsekwencje. Jednak przy tej cenie (patrz niżej) jeśli trafimy taki egzepmplarz jest to jednak frustrujące. Do tego należy dodać, że wózki mają bardzo nienaturalny układ ramion na kierownicy - nigdzie indziej takich nie widziałem. Lepsze i równiejsze (w górę oczywiście :)) wózki to byłby od razu punkt w górę w ocenie.

---

> _Niestety nie jest tanio_

---

**Warszawski rynek gokartów jest bardzo drogi**, a A1 wiedzie tu niestety prym. Zastanawia mnie w sumie dlaczego tak jest - są miasta w Europie, gdzie torów jest mniej, a mimo to ceny są niższe (szczególnie w relacji do zarobków). Myślę, że jest tak, że Polacy jednak lubią motorsport, a jednocześnie w stolicy mamy wiele firm, które mają budżety na imprezy integracyjne. W tej sytuacji klient indywidualny jest nieco mniej istotny. To oczywiście żaden zarzut dla A1 -> każdy biznes jest po to, aby zarabiać pieniądze. Jednak w recenzji należy o tym wspomnieć. 89 złotych za 8 minut jazdy to jednak jest bardzo dużo. Stałych bywalców ratują karnety i happy hours (które można łączyć). Wizyty na karnet można rezerwować telefonicznie. Warto dodać, że jest też przestrzeń simracingowa - nie korzystałem, bo nie ma tam nic specjalnie lepszego niż mój rig w domu, ale to zawsze dodatkowy bonus i dodaje motorsportowego klimatu.

---

# Jak A1Karting wypada na tle innych warszawskich torów?

---

Na tę chwilę jest to dopiero druga recenzja warszawskiego toru na tej stronie, choć oczywiście na wszystkich torach byłem wielokrotnie, zatem mogę wypowiedzieć się obiektywnie **_[Przeczytaj recenezję toru w PolePosition Janki](/posts/tracks/PolePositionJanki)_**. Moim zdaniem A1 wypada bardzo podobnie jak PP Janki i RCW -> każdy z tych torów jest inny, ma swoje plusy i minusy. Jednak jeśli zapytalibyście mnie:

---

-   gdzie zrobić imprezę integracyjną
-   gdzie iść potrenować jeśli jest się "wjeżdżonym dorosłym"
-   gdzie pójść po raz pierwszy w Wawie

---

Wskazałbym Wam właśnie A1.

---

**[Link do strony Toru <click>](https://a1karting.pl/)**

---

name: A1 Karting

---

type: Indoor

---

date: 2024-06-12

---

score: 7.5

---

city: Warszawa

---

countrycode: PL
